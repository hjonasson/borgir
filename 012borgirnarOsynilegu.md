_Sendir að skoða fjarlæg héruð, sneru sendi- og skattheimtumenn hins mikla Khan, aftur tímanlega til Kemenfú og til þeirra magnólíugarða sem Kublai gekk um og hlustaði á þeirra löngu skýrslur. Sendiherrarnir voru Persar, Armenir, Sýrlendingar, Koptar, Tyrkir; keisarinn er sá sem er útlendingur frammi fyrir öllum þegnum sínum og aðeins í gegnum augu og eyru útlendinga gat ríkið tekið á sig mynd fyrir Kublai. Á tungum, óskiljanlegum fyrir Khan fluttu sendimennirnar honum fregnir sem þeim hafði borist á tungum óskiljanlegum þeim sjálfum. Úr þessu ógegnsæja, þétta sargi birtust þær greiðslur sem heimtar voru af skattinum, nöfn og föðurnöfn opinberra starfsmanna sem höfðu verið reknir og afhöfðaðir, lengdir áveituskurða sem mjóar ár nærðu á þurrkatímum. En þegar ungi Feneyjarbúinn gaf sína skýrslu hófust upp annarskonar samskipti á milli hans og keisarans. Nýkominn og ókunnugur Levantínsku málunum með öllu, gat Marco Polo ekki tjáð sig öðruvísi en með bendingum, hoppum, undrunar- og óttasvipum, dýrahljóðum eða með hlutum sem hann dró upp úr pokanum sínum; strútsfjaðrir, blástursbyssum, kvarts og raðaði fyrir framan sig eins og taflmönnum. Við heimkomu frá þeim leiðöngrum sem Kublai sendi hann í, lék hinn snjalli útlendingur látbragðsleik sem alvaldurinn þurfti að túlka: ein borgin var leikin af stökki fisks sem slapp úr goggi skarfs aðeins til þess að falla ofan í net, önnur borg af nöktum manni sem óð eld án þess að brenna sig, sú þriðja af höfuðkúpu sem hélt á milli myglugrænna tannanna hvítri, kringlóttri perlu. Hinn mikli Khan leysti úr táknunum, en vensl þeirra við hina heimsóttu staði voru enn óljós: hann vissi aldrei hvort Marco vildi tákna ævintýri sem hann hafði lent í á leiðinni, hetjudáð stofnanda borgarinnar, spádóm stjörnuspámanns, myndagátu eða látbragðsleik til að tákna nafn. En ljóst eða óljóst sem þetta var, hafði allt sem Marco lýsti  merkingu sem, eftir að maður sá það einu sinni, maður gat ekki gleymt eða ruglað. Í huga Khans endurspeglaðist ríkið í eyðimörk af breytileika og útskiptanlegum einingum, eins og sandkorn sem úr komu fyrir hverja borg og hvert hérað myndir sem birtust í orðagátum Feneyjabúans.
Er árstíðirnar héldu áfram rétt eins og embættisverkin, náði Marco tökum á máli Tartara og orðatiltækjum þjóðarinnar sem og mállýskum ættbálka. Nú voru frásagnir hans eins nákvæmar og í eins litlum smáatriðum og hinn mikli Khan gæti óskað sér og það var engin spurning eða vafaatriði sem þær náðu ekki yfir. Og samt vakti hver fregn frá hverjum stað í hug keisarans þessar fyrstu bendingar eða hluti sem Marco hafði lýst þeim með. Nýju upplýsingarnar fengu merkingu frá þessum táknmyndum og bætti á sama tíma nýrri merkingu við. Kannski keisaradæmið, hugsaði Kublai, sé ekki annað en stjörnumerki af vofum hugans.
Daginn sem ég þekki öll táknin, spurði hann Marco, mun ég þá loksins geta átt ríki mitt?
Og Feneyjabúinn: - Herra, ekki trúa því: þann dag munt þú sjálfur vera tákn á meðal táknanna.
Hinir sendiherrarnir vara mig við hungursneyðum, kúgunum, samsærum, eða þeir segja mér af nýfundum túrkisnámum, hagstæðum verðum fyrir marðarskinn, tillögur um hvar við fáum damaskeraða hnífa.
En þú? spurði hinn mikli Khan Polo. - Þú kemur frá viðlíka fjarlægum löndum og allt sem þú getur sagt mér eru hugsanirnar sem koma upp hjá þeim sem finnur kvöldgoluna þegar hann situr á dyrakarminum sínum. Til hvers er þá að ferðast svona mikið?
Það er kvöld, við sitjum á tröppum hallar þinnar, það er örlítill gustur, - svarar Marco Polo. -Hvaða land sem orð mín vekja upp í þér, muntu sjá það frá útsýnispunkti sem er þinn, jafnvel þar sem í stað keisarahallarinnar er þorp á stultum og golan ber með sér lykt af forugum ós.
Augnaráð mitt er eins og manns sem er niðursokkinn í hugleiðslu, viðurkenni ég. En þitt? Þú ferðast um eyjaklasa, túndrur, fjallgarða. Þú gætir eins vel ekkert hreyft þig héðan.
Feneyjabúinn vissi að þegar Kublai ergðist var það til þess að fylgja betur eftir rökrænum þræði; og að svör hans og andsvör fundu sér stað í samræðum sem þegar áttu sér stað á eigin spýtur, í höfði Khans. Það er að segja, á milli þeirra skipti ekki máli hvaða spurningar og lausnir voru yrtar upphátt eða hvort hvor þeirra hélt áfram að velta vöngum í hljóði. Í raun voru þeir hljóðir, liggjandi á púðum, sveiflandi sér í hengirúmum, reykjandi úr pípum úr rafi.
Marco Polo ímyndaði sér svar (eða Kublai Khan ímyndaði sér svarið hans) á þá leið að þeim mun meir sem maður týnist í ókunnugum hverfum í fjarlægum borgum, þeim mun meira skilur maður þær borgir sem maður hafði gengið um til þess að komast þangað, og hann gekk aftur um hvert stig af ferðalögum sínum, og lærðu að þekkja höfnina sem hann lagði upp frá, og kunnuglega staði úr bernsku sinni, og innviði heimilisins, og lítið torg í Feneyjum sem hann hafði hlaupið um sem barn.
Á þessum punkti greip Kublai Khan fram í eða ímyndaði sér það, eða Marco Polo ímyndaði sér að gripið væri fram í fyrir honum, með spurningu eins og: - Heldurðu alltaf áfram með höfuðið afturábak? - eða: -Er allt sem þú sérð á bakvið þig? - eða frekar: - Gerist ferðalag þitt bara í fortíðinni?
Allt þetta svo Marco Polo gæti útskýrt eða ímyndað sér að útskýra eða verið ímynaður að útskýra eða að takast loksins að útskýra fyrir sjálfum sér að allt sem hann leitaði var alltaf eitthvað fyrir framan hann, og einnig ef það snerist um fortíðina þá var það fortíð sem breyttist og þróaðist á ferðalögum hans, af því að fortíð ferðalangsins breytist eftir því hvaða vegi hann fylgir: ekki nánasta fortíð það er að segja þar sem hver liðinn dagur bætir við degi heldur fjarlægri fortíð. Komandi í hverja nýja borg finnur ferðalangurinn aftur fortíð sem hann vissi ekki lengur að væri til: það er framandi að það sem þú ert ekki lengur eða átt ekki lengur liggur bíðandi eftir þér á framandi stöðum sem þú átt ekkert í.
Marco gengur inn í borg.
Marco gengur inn í borg; hann sér einhvern á torgi lifandi lífi eða stund sem gæti verið hans; í stað þessa manns gæti hann verið ef hann hefði stöðvað í tíma, fyrir löngu síðan, eða ef hann fyrir löngu síðan hefði á krossgötum, í staðinn fyrir að taka eina götu hefði hann tekið þá á móti og eftir langa ferð hefði komið og fundið sér stað þessa manns á þessu torgi. Núna, frá þessarri fortíð, raunverulegri eða ímyndaðri, er hann frátalinn; hann getur ekki stöðvað; hann þarf að halda áfram í aðra borg þar sem bíður hans önnur af hans eigin fortíðum, eða eitthvað sem kannski var ein af hans mögulegu framtíðum og er núna nútíð einhvers annars. Framtíðir sem ekki rættist úr eru bara greinar af fortíðinni: dauðar greinar.
Ferðalög til að endurlifa fortíðina? - var á þessum punkti spurning Khans, sem hefði einnig getað orðað það svo: Ferð til þess að endurheimta framtíðina?
Og svar Marcos: - Aðrir staðir eru speglar í neikvæðu. Ferðalangurinn þekkir það litla sem er hans, hann uppgötvar allt það sem hann hefur ekki átt og mun aldrei eiga._
