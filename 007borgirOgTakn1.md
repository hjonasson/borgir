## Borgir og tákn. 1

Maður gengur í marga daga meðal trjáa og steina. Sjaldan festast augun á einum stað og bara þegar þau hafa þekkt eitt tákn sem merki um annað: spor í sandinum bendir til ferðalags tígrisdýrs, sef gefur til kynna vatnsuppsprettu, havaírós táknar lok vetrarins. Allt annað er þögult og útskiptanlegt; tré og steinar eru bara það sem þeir eru.
Að lokum leiðir ferðin til borgarinnar Tamöru. Þú kemur inn í hana eftir götum þéttlögðum af skiltum sem ganga út úr veggjunum. Augun sjá ekki hluti heldur útlínur af þeim sem gefa til kynna aðra hluti: tangir gefa til kynna úrdrátt tanna, krúsin krána, atgeirarnir vaktstöðvar, vogin verslunina. Styttur og skyldir sýna ljón eða höfrunga eða turn eða stjörnu: tákn um eitthvað - hver veit hvað - hefur að tákni ljón eða höfrung eða turn eða stjörnu. Önnur tákn vara við því sem á vissum stað er bannað – að fara inn í stræti með kerru, að míga á bakvið verslun, að veiða á stöng af brúnni – og það sem er leyft – að brynna zebrahestunum, boltaleikir, að brenna lík foreldra. Í dyrum að musterum sér maður styttur af guðum, hver sýndur með sýnum sérkennum, ávaxtakörfur, stundaglas, marglyttur – svo tilbiðjendur geti þekkt þá og hagað bænum sínum rétt. Ef bygging ber hvorki skilti né fígúrur, er form hennar og staðsetning í borginni nóg til þess að skilja hvaða tilgangi hún þjónar: höllin, fangelsið, myntsláttan, pýþagóríski skólinn, pútuhúsið. Einnig varningurinn, sem sölumenn setja til sýnis á söluborðin eru einskis virði í sjálfu sér heldur sem tákn um aðra hluti: útsaumuð höfuðbönd eru merki um fágun, gylltur burðarvagn vald, bækur Averróes merki um visku, ökklaskart um þrýstni. Augnaráðið fer yfir götuna eins og skrifaðar blaðsíður: borgin segir allt sem þú þarft að hugsa, lætur þig endurtaka umfjöllun sína, og á meðan þú trúir því að þú sért að heimsækja Tamöru gerirðu ekki meira en að skrá nöfn þess sem hún skilgreinir sig með og öllu sem henni fylgir.
Hvernig sem borgin raunverulega er, undir þessum þykku lögum af táknum, hvað sem hún birtir eða hylur, þá fer maður frá Tamöru án þess að vita það. Utan hennar teygir landið sig tómt að sjóndeildarhringnum, það opnast mót himninum þar sem skýin leika laus. Á því formi sem tilviljun og vindur gefur skýjunum er maður ásettur á að greina fígúrur: seglskútu, hönd, fíl…
