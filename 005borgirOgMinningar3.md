## Borgir og minningar. 3

Til einskis, göfuglyndi Kublai, mun ég reyna að lýsa fyrir þér borginni Særu með sínum háu virkisveggjum. Ég gæti sagt þér hve mörg þrep göturnar hafa eins og gerðar úr tröppum, gráðufjölda boganna yfir bogagöngin, hverslags sinkplötur hylja þökin; en ég veit nú þegar að það væri eins og að segja þér ekkert. Borgin er ekki gerð úr þessu, heldur úr venslum á milli lengdareininga hennar í rúmi og viðburðum hennar í tíma: hæðar ljósastaurs frá jörðu og fóta hengds valdaræningja;  línu strengdri á milli ljósastaurs og handriðsins framan við hann og blómakrönsunum sem eru hengdir upp fyrir brúðkaupsathöfn drottningarinnar; hæð handriðsins og stökks kvennabósans yfir það við dögun; halla skólpræsisins og göngulags kattar sem smeygir sér inn um glugga; eldlínu herskips sem birtist allt í einu á bakvið höfðann og sprengjunnar sem eyðilagði ræsið; slitunum í fiskinetum og gamlingjunum sem sitja á höfninni og dytta að þeim segjandi hvor öðrum í hundraðasta sinn söguna af herskipi valdaræningjans sem þeir segja að sé óskilgetinn sonur drottningarinnar, skilinn eftir í reyfum þarna á höfninni.
Við þessa öldu sem færir með sér minningar, drekkur borgin þær í sig eins og svampur og þenst út. Lýsing á Særu eins og hún er í dag þyrfti að innihalda alla fortíð Særu. En borgin segir hinsvegar ekki sögu sína, heldur inniheldur hana eins og línurnar í hendinni, skrifaðar á vegbrúnirnar, á rimla glugganna, á handriðsstöplana við tröppurnar, á loftnet eldingavaranna, á flaggstangirnar, á hvern hlut sem markaður er af rispum, grófum, útskurði.
