## Borgir og þrár. 3

Á tvo vegu er hægt að komast til Despínu: á bát eða á kameldýri. Borgin sýnir sig öðruvísi þeim sem koma af landi og þeim sem koma af hafi.
Kameldýrahirðirinn sem sér við sjóndeildarhringinn, ofan af hásléttunni, toppa skýjakljúfa, radarloftnet, rauða og hvíta vindsokka, reykháfa spýja reyk, hugsar um skip, hann veit að þetta er borg en hann hugsar um hana eins og skip sem flytur hann brott úr eyðimörkinni, seglskip sem er við það að hífa segl, með vindinn þenjandi seglin þá þegar, ekki enn búið að leysa landfestar, eða gufuskip með ofninn skjálfandi í járnbyrðingnum, og hugsar um allar þær hafnir, allan þann erlenda varning sem kraninn landar á höfninni, krárnar þar sem áhafnir mismunandi fána brjóta flöskur á höfðum hvors annars, í upplýstum gluggum á jarðhæð, hver með konu sem situr og greiðir sér.
Í strandþokunni greinir sjómaðurinn útlínur kamelhnúðs, útsaumaðs söðuls, glitrandi skúf á milli tveggja dílóttra hnúða sem færast áfram ruggandi, hann veit að þetta er borg en hugsar sem svo að þetta sé kameldýr sem hefur hangandi úr söðlinum sykraða ávexti, döðluvín, tóbakslauf, og sér sig í huga sér fremstan í langri samreið sem flytur þetta yfir eyðimerkurhafið, að ferskvatnsvinjum, í sagtenntum skugga pálmanna, framhjá höllum með þykkum kalkveggjum, yfir flísalagða hallargarða þar sem dansa berfættar dansmeyjar, hreyfa hendurnar, hálfvegis undir slæðum, hálfvegis undan slæðum.
Hver borg tekur sitt form af eyðimörkinni sem hún stendur við; og þannig sjá kameldýrahirðirinn og sjómaðurinn Despínu, borg lukta af tveimur eyðimörkum.
